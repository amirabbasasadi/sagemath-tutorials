# معرفی نرم افزار متن باز و SageMath

## ساندویچ آزاد، نرم افزار آزاد
تصور کنید وارد ساندویچ فروشی می شوید. روی یک میز می نشینید و سپس نگاهی به منو می اندازید.
- ساندویچ همبرگر (15000 تومان)
- ساندویچ همبرگر خوش مزه (20000 تومان)
- ساندویچ همبرگر خیلی خوش مزه (35000 تومان) 
- ...

 در حالی که قیمت این ساندویچ ها شما را عصبی کرده با دیدن کلمه "خوش مزه" احساس بدتری پیدا می کنید و از خود می پرسید "این ها منو چی فرض کردن؟".یادتان می افتد تنها ساندویچ فروشی شهرتان همین است و انتخاب دیگری ندارید. پس به ناچار تصمیم می گیرید "همبرگر خوش مزه" را سفارش دهید. سفارش خود را به فردی که مسئول آن است اعلام می کنید. قبل از تایید سفارش آن فرد از شما می پرسد آیا قوانین ما که روی میزتان در کنار منو گذاشته بودیم را مطالعه کرده اید؟آیا با آن ها موافقید؟ اگر با آن ها موافقید سفارشتان را تایید کنم در غیر این صورت از این جا بروید بیرون.با خودتان می گویید "مگه چه قانونی میتونه باشه؟حالا که میخوام اینقدر پول بدم پس به جهنم!" و بعد از اینکه با قوانین آن ها موافقت کردید روی میز خود نشسته و منتظر سفارش می مانید.بعد از مدتی ساندویچ شما حاضر می شود. پیشخدمت بعد از گذاشتن ساندویچ روی میز شما روبروی شما پشت میزتان نشسته و شروع می کند به زل زدن به شما. می پرسید "ببخشید شما دارید چیکار میکنید؟ من باید در حالی که زل زدید به من غذا بخورم؟". پیشخدمت به شما می گوید:  
-بله! اینکار طبق قوانینی انجام میشه که باهاشون موافقت کردید.  
-خب چرا؟ :|  
-اولا من مراقبم که غذا خوردن شما طوری نباشه که قوانین ما زیر سوال بره. ثانیا این برای خودتون بهتره. ما نگاه می کنیم شما چطوری غذا می خورید و باتوجه به چیزهایی که از غذا خوردن شما فهمیدیم بعد ها میتونیم ساندویچ بهتری براتون درست کنیم.  
-لعنتی! اگه دلم نخواد چی ؟  
-می تونید از رستوران ما برید بیرون!  
بعد از این که فهمیدید نمی شود با این آدم سر قوانینش بحث کرد در همان وضعیت شروع به خوردن ساندویچ می کنید که دوباره صدای پیشخدمت آرامش شما را به هم می زند.  
-دارید چیکار می کنید؟  
-دارم گوجه های ساندویچم رو بیرون میارم از گوجه خوشم نمیاد. چیه اینم خلاف قوانینه؟  
-بله! شما حق دستکاری کردن ترکیب ساندویچ های مارو ندارید.خیالتون راحت باشه. آشپز های ما حرفه ای هستن و مطمئنا ساندویچی مطابق سلیقه ی شما درست کردن.  
-آخه داخل ساندویچی که درست کردید گوجه بود و من از گوجه بدم میاد  
-چی؟ شما به چه حقی داخل ساندویچ رو نگاه کردید؟!!! این خلاف قوانینه! در صورت تکرار تحت پیگرد قانونی قرار خواهید گرفت!  
-حالا من باید چیکار کنم ؟  
-تغییری که می خواید رو اعلام می کنید. با دریافت 2000 تومان ما این تغییر رو در ساندویچتون اعمال می کنیم.این هم یکی از سرویس های بی نظیریه که ما به مشتریانمون ارائه میدیدم.باید خوش حال باشید از ما ساندویچ می خرید.  
-عوضی!  
-چیزی گفتید؟  
-هیچی. با شما نبودم.  
بعد از دل کندن از 2000 تومان دوباره مشغول خوردن ساندویچ می شوید.ناگهان آشپز مغازه پیشخدمت را صدا می زند و باهم مشغول صحبت می شوند.پیشخدمت در حالی که قرصی کوچک در دست دارد باز می گردد.  
-لازمه که این قرص رو بخورید.  
-حالا قرص؟ این دیگه واسه ی چی؟  
-راستش آشپز ما متوجه شده وقتی داشته ساندویچتون رو درست میکرده یه چیزی که ممکنه به سلامتیتون آسیب بزنه رفته نه نه ببخشید افتاده تو ساندویچتون. حالا باید این قرص رو بخورید وگرنه دچار مشکلات جدی خواهید شد. این یکی از سرویس های ما است که سلامت مشتریانمون رو تامین میکنه.  
-لعنتی ها! من دیگه نمیتونم این وضعیت رو تحمل کنم! برید به جهنم! ساندویچت مال خودت!  

بعد از خواندن این مثال می توان گفت مشکل اصلی قیمت ساندویچ  نبود. مشکل اصلی **آزادی در خوردن ساندویچ** بود.نداشتن آزادی در استفاده از نرم افزار هم می تواند به اندازه خوردن ساندویچ در همچین جایی آزار دهنده باشد.این دلایل و دلایل دیگر باعث شد شاهد انتشار تعداد قابل توجهی نرم افزار متن باز باشیم. نرم افزار هایی که بر خلاف تصور بسیاری از مردم بهتر از نمونه های تجاری خود بودند. آزادی نرم افزار توسط لینوکس در دنیای سیستم عامل، توسط فایرفاکس در مرورگرها، توسط لاتک در حروف چینی و ... نمود پیدا کرده بود.اما هنوز جای یک نرم افزار متن باز و قدرتمند ریاضیات خالی بود.

## SageMath یک نرم افزار متن باز
احساس کمبود یک نرم افزار آزاد و کارآمد ریاضی و ناامیدی از نرم افزار های اختصاصی و تجاری ریاضی باعث شد تا در سال 2004 ویلیام استین پروژه SageMath را آغاز کند.ماموریت این پروژه ساخت جایگزینی قابل اطمینان، رایگان و متن باز برای نرم افزار هایی مثل میپل، متمتیکا و متلب است.توسعه این پروژه از سال 2005 که اولین نسخه آن منتشر شد تا کنون ادامه داشته و هنوز توسط پروفسور استین هدایت می شود.هم اکنون 180 توسعه دهنده روی این پروژه کار می کنند. نسخه Cloud این برنامه 30000 کاربر فعال دارد.صد هزار نفر ماهانه از وبسایت پروژه بازدید می کنند و SageMath ماهانه 6500 بار دانلود می شود.نکات مثبتی در مورد SageMath وجود دارد که می توان آن ها را اینگونه برشمرد:

- این برنامه در نظر دارد هرآنچه از ابزار های ریاضیات که محققین و دانشجویان برای انجام محاسبات خود به آن نیاز دارند را فراهم کند.ایده و مفهوم اصلی آن ترکیب تعداد بسیاری نرم افزار های ریاضی در قالب نرم افزاری واحد است. هسته خود نرم افزار SageMath و الگوریتم های قدرتمند آن نیز دلالت بر این دارد که SageMath تنها حاصل ترکیب چند برنامه نیست.

- در قیاس SageMath با دیگر برنامه ها باید در نظر داشته باشیم که این برنامه کاملا متن باز و رایگان است. SageMath تحت لیسانس شناخته شده GPL منتشر شده است و از هر جای دنیا می توان برای استفاده شخصی، تجاری، دولتی و ... آن را دانلود  و روی هر تعداد دلخواه رایانه نصب کرد.

- توسعه SageMath توسط همگان صورت می گیرد. بسیاری از محققین و دانشجویان و دیگر استفاده کننده از SageMath به توسعه آن نیز کمک می کنند.البته با این وجود گروه توسعه سیاست سخت گیرانه ای در بررسی کد ها ی جدید دارد.بطوریکه با بررسی خط به خط کد های نوشته شده از قابل قبول بودن کیفیت آن ها اطمینان حاصل می کند.

- در SageMath عملیات های شناخته شده ریاضی دوباره ساخته نشده اند. هر جا که امکانش وجود داشته از کتابخانه های موجود استفاده شده است.بدین معنا که اگر در گذشته با این برنامه ها کار کرده باشید. استفاده از SageMath برایتان آسان تر خواهد شد. به علاوه این روش به توسعه SageMath و آن کتابخانه ها هم کمک می کند.

- پایتون چسبی است که قسمت های مختلف پروژه را به یکدیگر متصل کرده است.SageMath بر خلاف دیگر نرم افزار های محاسبات ریاضی یک زبان جدید ابداع نکرده است. از مزایای این روش می توان موارد زیر را بر شمرد:
    - پایتون زبانی قدرتمند و شناخته شده است که یادگیری آن بسیار آسان می باشد.
    - پایتون جامعه بزرگی دارد. می توانید از پشتیبانی این جامعه برخوردار شوید.
    - اگر از قبل با پایتون آشنا باشید برای استفاده از SageMath به یادگیری زبانی جدید نیاز نخواهید داشت.
    - توسعه دهندگان SageMath می توانند بجای درگیر شدن با پیچیدگی های توسعه زبان جدیدشان(که احتمالا هم کارایی و تجربه پایتون را نخواهد داشت) روی توسعه قابلیت های ریاضی SageMath تمرکز کنند.

- برای کارکردن با SageMath رابط های مختلفی وجود دارد. می توانید بوسیله مرورگر خود از SageMath استفاده کنید(در این حالت برنامه می تواند از روی رایانه شما و یا یک سرور اجرا شود).به علاوه از طریق خط فرمان هم می توان از SageMath استفاده کرد.حتی می توان کد های قابل اجرای SageMath را در سورس اسناد LaTeX قرار داد.

